---
title: "Fossilfritt som minimum i alle nye anleggs-anskaffelser i Oslo"
date: 2018-03-09
excerpt: "I Oslo skal alle nye offentlige anlegg nå være utslipps- eller fossilfrie. Bruk av offentlige anskaffelser skal være ett av verktøyene for å nå målet. Det fremgår av tildelingsbrevet til hovedstadens bymiljøetat fra Byrådet for miljø og samferdsel. Entreprenørene skal også jevnlig rapportere om t..."
image: "https://static.wixstatic.com/media/fc4334_e970fe558d0d46f2b35078357721161c~mv2.jpg/v1/fill/w_672,h_420,al_c,lg_1,q_80/fc4334_e970fe558d0d46f2b35078357721161c~mv2.jpg"
---

![](https://static.wixstatic.com/media/fc4334_e970fe558d0d46f2b35078357721161c~mv2.jpg/v1/fill/w_101,h_63,al_c,q_80,usm_0.66_1.00_0.01,blur_2,enc_avif,quality_auto/fc4334_e970fe558d0d46f2b35078357721161c~mv2.jpg)

Oslo skal alle nye offentlige anlegg nå være utslipps- eller fossilfrie. Bruk av offentlige anskaffelser skal være ett av verktøyene for å nå målet. Det fremgår av tildelingsbrevet til hovedstadens bymiljøetat fra Byrådet for miljø og samferdsel. Entreprenørene skal også jevnlig rapportere om type maskiner, drivstofforbruk og CO2-utslipp.


Det fremgår av tildelingsbrevet til bymiljøetaten at anskaffelser skal brukes aktivt som virkemiddel til å sikre gode og samfunnsansvarlige tjenester og løsninger til byens innbyggere og næringsliv. Anskaffelser skal også benyttes strategisk i kampen mot arbeidslivskriminalitet og sosial dumping, og som en del av miljø- og klimapolitikken for å redusere klimagassutslipp.

Virksomhetene må sikre effektiv bruk av midler som kommunen forvalter på vegne av innbyggerne, og anskaffelsesprosessene må gjennomføres på en tillitvekkende måte, heter det.

**Grønne anskaffelser**

Alle virksomheter har ansvar for tiltak for å begrense klimaendringene, for eksempel gjennom grønne anskaffelser og etterspørre klimavennlige løsninger. Kravet skal bidra til å redusere klimagassutslipp fra egen drift og prosjekter med 36 prosent innen 2020 og 95 prosent innen 2030 fra et 1990-nivå.

Byrådet for Miljø og Samferdsel i Oslo har via tildelingsbrevet satt krav til at alle nye anleggskontrakter inngått i 2018 skal være utslipps- eller fossilfrie, skriver anleggsmaskinen.no.

**Utslippsfritt så snart som mulig**

For å oppnå dette har Bymiljøetaten nå satt krav til at alle nye anskaffelser fra og med 1.1.2018 skal tilstrebe fossilfritt som minimum (2. generasjons biodrivstoff, biogass eller tilsvarende). Hovedmålet er å oppnå utslippsfrie anlegg så snart som mulig (elektrisk eller hydrogen).

I tillegg til dette kommer Bymiljøetaten til å be om månedlige rapporteringer fra entreprenørene som oppgir hvilke maskiner som brukes på anlegget, hvilken steg-/euroklassifisering de har, hvor mye drivstoff den enkelte maskin har benyttet og hvor mye CO2 som er sluppet ut.

**Tidlig info til markedet**

Bymiljøetaten har informert markedet om de nye kravene, slik at man har mulighet til å omstille seg i forkant av deltakelse på anleggskonkurranser. Etaten ønsker gjerne tilbakemelding fra markedet angående kravet og hvilke konsekvenser dette vil kunne få for den enkelte leverandør.