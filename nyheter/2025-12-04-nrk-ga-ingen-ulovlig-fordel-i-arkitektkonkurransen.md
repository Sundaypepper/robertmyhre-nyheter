---
title: "NRK ga ingen ulovlig fordel i arkitektkonkurransen"
date: 2025-12-04
excerpt: "Nordic Office of Architecture hadde ikke en innsidefordel da de vant konkurransen om NRKs nye hovedkontor på Ensjø. Det fastslår KOFA (2025/0976), etter at Bjarke Ingels Group (BIG) klaget på inhabilitet og manglende likebehandling.NRK utlyste i år arkitektkonkurransen for «Prosjekt Normannsløkka..."
image: "https://static.wixstatic.com/media/fc4334_f49de9ac13f6420bb3634e69a16b72fc~mv2.jpg/v1/fill/w_1000,h_667,al_c,q_85,usm_0.66_1.00_0.01/fc4334_f49de9ac13f6420bb3634e69a16b72fc~mv2.jpg"
---

![](https://static.wixstatic.com/media/fc4334_f49de9ac13f6420bb3634e69a16b72fc~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/fc4334_f49de9ac13f6420bb3634e69a16b72fc~mv2.jpg)

**Nordic Office of Architecture hadde ikke en innsidefordel da de vant konkurransen om NRKs nye hovedkontor på Ensjø. Det fastslår KOFA (2025/0976), etter at Bjarke Ingels Group (BIG) klaget på inhabilitet og manglende likebehandling.**

NRK utlyste i år arkitektkonkurransen for «Prosjekt Normannsløkka», med kontrakter verdt inntil en kvart milliard kroner. Nordic gikk av med seieren. BIG, som deltok sammen med AART Architects, mente vinneren hadde et urimelig forsprang fordi de tidligere hadde bistått NRK i reguleringsarbeidet for tomten.

### Tidligere arbeid ga ikke «ulovlig forsprang»

Nordic hadde, sammen med Rodeo Arkitekter, jobbet med analyser og regulering før konkurransen. BIG hevdet dette ga tilgang på informasjon og relasjoner ingen andre kunne matche. KOFA er uenig.

Nemnda legger vekt på at NRK la alt reguleringsmateriale ved konkurransegrunnlaget og gjorde analysene tilgjengelige for samtlige deltakere. Tilbyderne fikk også nær fire måneder til å utarbeide forslag. Når informasjonen er delt og juryen anonym, mener KOFA at eventuelle naturlige fortrinn ikke blir ulovlige.

### Klagerne leverte et forslag utenfor rammene

BIG og AART anførte også at NRK ikke gjennomførte reelle forhandlinger om designet. KOFA viser til at klagernes eget forslag brøt med reguleringsplanen, blant annet ved å legge arealer under bakken. Når designet ligger utenfor konkurransegrunnlaget, har oppdragsgiver ingen plikt til å forhandle på dette grunnlaget.

## Analyse: En tydelig grense for «fordel gjennom historikk»

Saken avklarer et klassisk spørsmål i store byggeprosjekter: Hvor mye tidligere involvering tåler en konkurranse? KOFA legger listen høyt. Tidligere rådgivere kan delta, så lenge dokumentasjonen fra forfasen gjøres offentlig og relevante analyser deles.

Samtidig illustrerer saken risikoen ved å levere løsninger som avviker fra rammene. I offentlige konkurranser er det begrenset handlingsrom for å «challenge» premissene. Når forslaget bryter med reguleringsplanen, faller også grunnlaget for krav om videre forhandlinger.