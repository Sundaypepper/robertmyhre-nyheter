---
title: "650.000 + 650.000 = 650.000. Hva gjør du da?"
date: 2025-11-12
excerpt: "Hva gjør en kommune når et anbud i en anbudskonkurranse på brøyting priser post A til 650.000 kroner og post B til 650.000 kroner. Og deretter summerer disse til kr. 650.000 kroner? Tjeldsund kommune valgte en løsning Klagenemnda for offentlige anskaffelser (KOFA) har vurdert som ulovlig. Kommune..."
image: "https://static.wixstatic.com/media/fc4334_52ed9df12a164b338cabfb25263154ee~mv2.jpg/v1/fill/w_671,h_1000,al_c,q_85,usm_0.66_1.00_0.01/fc4334_52ed9df12a164b338cabfb25263154ee~mv2.jpg"
---

![](https://static.wixstatic.com/media/fc4334_52ed9df12a164b338cabfb25263154ee~mv2.jpg/v1/fill/w_141,h_210,al_c,q_80,usm_0.66_1.00_0.01,blur_2,enc_avif,quality_auto/fc4334_52ed9df12a164b338cabfb25263154ee~mv2.jpg)

Hva gjør en kommune når et anbud i en anbudskonkurranse på brøyting priser post A til 650.000 kroner og post B til 650.000 kroner. Og deretter summerer disse til kr. 650.000 kroner?

Tjeldsund kommune valgte en løsning Klagenemnda for offentlige anskaffelser (KOFA) har vurdert som ulovlig. Kommunen ba leverandøren om et nytt regnestykke.

### Konkurransen om vintervedlikehold

Striden sto om en kontrakt for vintervedlikehold der kun laveste pris var tildelingskriterium. To aktører, Hansen Multiservice AS og Pertenta AS, kjempet om den samme roden.

Pertenta AS leverte et tilbud med store motstridelser:

- Post 1 (Vei): 650.000 kroner

- Post 2 (Areal): 650.000 kroner

- Total tilbudssum: 650.000 kroner

Kommunen valgte først å summere postene (650.000 + 650.000), og kom til 1,3 millioner kroner.

Dermed var konkurrenten, Hansen Multiservice, billigere med sine 960.000 kroner og ble tildelt kontrakten.

### Kommunen ba om «rett regnestykke»

Pertenta AS protesterte mot tildelingen og fastholdt at deres tilbudssum var 650.000 kroner.

Dette førte til en dialog der kommunen påpekte det problematiske regnestykket, og deretter ba leverandøren om en avklaring som ville gi den lavere summen:

«Kan du sette opp et regnestykke til meg som viser den rette meterprisen og m2 prisen slik at summen blir det du mener på 325 000 på hver post.»

Pertenta AS sendte deretter inn et nytt prisskjema. I dette skjemaet var de opprinnelige enhetsprisene endret (tilnærmet halvert), slik at totalen ble 650.000 kroner.

Kommunen omgjorde tildelingen og ga kontrakten til Pertenta AS.

### KOFA: Ulovlig forbedring

Klagenemnda fastslår at dette ikke var en «avklaring» av en åpenbar feil. Det ble vurdert som en «ulovlig forbedring» av tilbudet.

KOFA påpekte risikoen for taktisk endring av tilbudet etter at konkurrentens pris var kjent, og at kommunens håndtering var i strid med likebehandlingsprinsippet.

Vi minner om vårt Basiskurs 27. nov.: [https://www.robertmyhre.no/events/basiskurs-33](../events/basiskurs-33.html)