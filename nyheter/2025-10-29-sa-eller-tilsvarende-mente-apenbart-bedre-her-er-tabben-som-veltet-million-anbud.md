---
title: "Sa «eller tilsvarende» – mente «åpenbart bedre»: Her er tabben som veltet million-anbudet"
date: 2025-10-29
excerpt: "En fatal feil i anbudspapirene stopper nå Sandnes Havns planer for et nytt, flytende svømmebasseng i Vågen. Sandnes Havn krevde at bassenget måtte bygges i «armert betong». De la til et «eller tilsvarende»-forbehold for å gjøre kravet lovlig, men ødela alt da de definerte «tilsvarende» som «åpenb..."
image: "https://static.wixstatic.com/media/fc4334_a3aac6f1037f4f19930b6cb3f59c5233~mv2.png/v1/fill/w_1000,h_667,al_c,q_90,usm_0.66_1.00_0.01/fc4334_a3aac6f1037f4f19930b6cb3f59c5233~mv2.png"
---

![](https://static.wixstatic.com/media/fc4334_a3aac6f1037f4f19930b6cb3f59c5233~mv2.png/v1/fill/w_49,h_33,al_c,q_85,usm_0.66_1.00_0.01,blur_2,enc_avif,quality_auto/fc4334_a3aac6f1037f4f19930b6cb3f59c5233~mv2.png)

**En fatal feil i anbudspapirene stopper nå Sandnes Havns planer for et nytt, flytende svømmebasseng i Vågen. Sandnes Havn krevde at bassenget måtte bygges i «armert betong». De la til et «eller tilsvarende»-forbehold for å gjøre kravet lovlig, men ødela alt da de definerte «tilsvarende» som «åpenbart er bedre».**

Dette var ulovlig favorisering, slår Klagenemnda for offentlige anskaffelser (KOFA) fast (**2025/0668)**.

Etter en klage fra konkurrenten Csub AS , må hele millionkonkurransen på 57 millioner, som allerede var tildelt Total Betong AS, nå avlyses

### Slik var det ulovlige kravet

For å forstå feilen, må man se på hvordan Sandnes Havn beskrev bassenget de ønsket seg.

**1. Utgangspunktet: Krav om betong** I konkurransen sto det at flyteelementene til bassenget «må være laget av armert betong» etter en bestemt standard. Hovedregelen i offentlige anskaffelser er at man ikke kan kreve ett spesifikt materiale eller merke, fordi det utelukker andre leverandører og teknologier.

**2. Forsøket på å rette opp: «Eller tilsvarende»** Regelverket åpner for et unntak: Man *kan* nevne et spesifikt materiale hvis man legger til ordene **«eller tilsvarende»** . Dette signaliserer at andre materialer som er *likeverdige* er velkomne. Sandnes Havn la til disse ordene i kravet sitt.

**3. Feilen: Da «tilsvarende» ble til «mye bedre»** Det var her Sandnes Havn tråkket feil. Da en leverandør spurte hva som skulle til for å tilby et alternativt materiale for selve hovedbassenget (flyter 2), svarte kommunen .

Svaret var *ikke* at materialet måtte være «tilsvarende».

I stedet krevde de at en alternativ løsning måtte være **«åpenbart er bedre»** enn betong, og at summen av økonomiske, tekniske og estetiske fordeler måtte være av **«vesentlig betydning»**.

### KOFA: «Åpenbart bedre» er ikke «tilsvarende»

Klagenemnda er krystallklare i sin avgjørelse: Å kreve at noe skal være «åpenbart bedre» og av «vesentlig betydning» er *ikke* det samme som å be om noe som er «tilsvarende».

Sandnes Havn hadde i praksis satt en mye høyere terskel for konkurrenter (som klageren Csub AS, som leverer i fiberarmert plast) enn for betongleverandørene.

Dette betyr, ifølge KOFA:

- Da Sandnes Havn satte en så høy terskel, fjernet de i praksis unntaket om «eller tilsvarende».

- Dermed sto det opprinnelige kravet om «armert betong» igjen alene.

- Dette kravet er et brudd på forskriften § 8-5, fordi det favoriserer én bestemt produksjonsmåte og utelukker andre.

KOFA konkluderte med at feilen er så alvorlig at den kan ha påvirket hvem som deltok i konkurransen. Sandnes Havn hadde derfor plikt til å avlyse hele konkurransen .