---
title: "Anker for å rekke å bli ferdig med kontrakten før endelig dom?"
date: 2018-05-05
excerpt: " Herøy kommune ble i Alstahaug tingrett dømt til å betale overtredelsesgebyr på nesten 5.9 mill. kr. for en ulovlig direkte anskaffelse. Anskaffelsen gjaldt bygging av nytt helsehus og omsorgsboliger i kommunen. I tillegg besluttet retten å kjenne kontrakten uten virkning, for den resterende del ..."
image: "https://static.wixstatic.com/media/fc4334_e0213f6fe9dd464b9b97d8e331f77899~mv2.jpg/v1/fill/w_700,h_431,al_c,lg_1,q_80/fc4334_e0213f6fe9dd464b9b97d8e331f77899~mv2.jpg"
---

![](https://static.wixstatic.com/media/fc4334_e0213f6fe9dd464b9b97d8e331f77899~mv2.jpg/v1/fill/w_125,h_77,al_c,q_80,usm_0.66_1.00_0.01,blur_2,enc_avif,quality_auto/fc4334_e0213f6fe9dd464b9b97d8e331f77899~mv2.jpg)

Herøy kommune ble i Alstahaug tingrett dømt til å betale overtredelsesgebyr på nesten 5.9 mill. kr. for en ulovlig direkte anskaffelse. Anskaffelsen gjaldt bygging av nytt helsehus og omsorgsboliger i kommunen. I tillegg besluttet retten å kjenne kontrakten uten virkning, for den resterende del av byggeprosjektet.

Bygget var, etter det det fremgår av mediene, en verdi på 63 mill. kr., og kontrakten ble tildelt et nyoppstartet entreprenørfirma med to ansatte.

Opprinnelig skulle saken gå i tingretten i juni, men ble flyttet fordi kommunen var sent ute med å legge frem dokumentasjon som saksøkerne hadde krevd fremlagt.

Formannskapet i kommunen har nå besluttet å anke saken inn for lagmannsretten. Avslutningsvis i rådmannens saksfremlegg heter det at tingrettens dom om at kontrakten med XO Construction AS skal kjennes uten virkning vil skape store utfordringer med avslutning og fullføring av byggeprosjektet.

I følge Helgelendingen, fremgår det videre at ved* en anke vil disse utfordringene bli borte, da byggeprosjektet vil være ferdig før en behandling i lagmannsretten er gjennomført." *

Saken illustrerer et stort hull i regelverket, ved at det er mulig for oppdragsgivere å unngå at ulovlige kontrakter kjennes uten virkning, dersom man bare er villig til å forhale saken, og anke dommer, frem til kontrakten er ferdig. Dette viser også at sannsynligvis ville det være bedre å gi KOFA myndighet til å kjenne kontrakter uten virkning, og hvor domstolene eventuelt må gi oppdragsgiver tillatelse til å fortsette kontraktsoppfyllelsen mens et eventuelt etterfølgende søksmål pågår.