---
title: "Sikkerhetshullet: Gjengkriminelle kan vinne anbud hos Kripos"
date: 2025-12-06
excerpt: "Anskaffelsesregelverket krever at leverandører dømt for organisert kriminalitet skal avvises. Men oppdragsgiver har ingen lovlig måte å sjekke det på."
image: "https://static.wixstatic.com/media/fc4334_86ead86be1f24cbcb820abd0912beb2b~mv2.jpg/v1/fill/w_1000,h_668,al_c,q_85,usm_0.66_1.00_0.01/fc4334_86ead86be1f24cbcb820abd0912beb2b~mv2.jpg"
---

![](https://static.wixstatic.com/media/fc4334_86ead86be1f24cbcb820abd0912beb2b~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/fc4334_86ead86be1f24cbcb820abd0912beb2b~mv2.jpg)

**Anskaffelsesregelverket krever at leverandører dømt for organisert kriminalitet skal avvises. Men oppdragsgiver har ingen lovlig måte å sjekke det på.**

## Avvisningsplikt uten verktøy

Etter anskaffelsesforskriften § 24-2 *skal* oppdragsgiver avvise en leverandør dersom leverandøren eller personer i ledelsen er rettskraftig dømt for:

- Deltakelse i en kriminell organisasjon

- Korrupsjon

- Bedrageri

- Terrorhandlinger

- Hvitvasking eller finansiering av terrorisme

- Barnearbeid og menneskehandel

Plikten er absolutt. Leverandøren *skal* avvises.[ Selskapet kan også bli avvist dersom det er ansatte i ledelsen som er dømt, eller de er tillknyttet et selskap som er dømt. ](http://avvises.Men)[Men](http://avvisning.Men) hvordan skal oppdragsgiver vite om leverandøren er dømt?

## Ingen hjemmel for politiattest

Etter politiregisterloven § 36 kan vandelskontroll "bare foretas når den har hjemmel i lov eller forskrift." Kravet er absolutt. Uten lovhjemmel - ingen politiattest.

Politiregisterforskriften kapittel 34 lister uttømmende opp hvem som kan kreve politiattest. Listen omfatter blant annet:

- Frivillige organisasjoner med barneaktiviteter

- Det Kongelige Hoff

- Låsesmeder og alarmmontører

- Museer med statlig tilskudd

- Fritidsklubber

Offentlige anskaffelser er ikke på listen.

En offentlig oppdragsgiver kan dermed ikke kreve politiattest fra en leverandør - verken for selskapet, ledelsen, eller de ansatte som skal utføre arbeidet. Leverandøren kan heller ikke selv søke om politiattest med "offentlig anskaffelse" som formål - det er ikke et gyldig formål etter politiregisterforskriften.

## ESPD - ærlighet fra kriminelle

I praksis baserer offentlige oppdragsgivere seg på ESPD (egenerklæringsskjema), der leverandøren selv krysser av for at verken selskapet eller ledelsen er dømt for de aktuelle forholdene.

Systemet hviler altså på at personer dømt for korrupsjon og bedrageri svarer ærlig på et avkrysningsskjema. Ingen etterkontroll er mulig - for oppdragsgiver mangler hjemmel til å verifisere opplysningene.

## Konkrete scenarioer

**Renhold hos Kripos:** Et vaskefirma vinner anbudskonkurranse om renhold ved Kripos' lokaler. Kripos kan ikke kreve politiattest - verken av selskapet, av ledelsen, eller av renholderne som skal ha tilgang til lokalene. For alt Kripos vet kan samtlige i firmaet være dømt for organisert kriminalitet. De ansatte får tilgang til lokaler, observerer rutiner, kartlegger ansatte. Kripos må stole på et avkrysningsskjema.

**Hjemmetjenester:** En kommune setter hjemmetjenester ut på anbud. Hadde kommunen utført tjenesten selv, kunne den kreve politiattest av egne ansatte etter helse- og omsorgstjenesteloven. Men når tjenesten settes ut til privat leverandør, kan kommunen som oppdragsgiver ikke kreve politiattest av leverandørens ansatte. Pleietrengende eldre får fremmede inn i sine hjem - uten vandelskontroll.

**Vedlikehold i fengsel:** En privat leverandør vinner kontrakt på rørleggerarbeid i et fengsel. Håndverkerne får tilgang til sikrede områder. Kriminalomsorgen kan ikke kreve politiattest. Perfekt for å smugle inn telefoner eller narkotika.

## Museer kan - Kripos kan ikke

Parodien blir komplett når man ser hvem som faktisk *har* hjemmel.

Etter politiregisterforskriften § 34-18 kan "museer som mottar statlig tilskudd" kreve politiattest av "personer som skal utføre slike oppgaver uten å være ansatt."

Nasjonalmuseet kan altså kreve politiattest av innleid vaktpersonell som skal passe på malerier.

Kripos kan ikke kreve politiattest av innleid renholdspersonell som skal ha tilgang til etterforskningsdokumenter.

## NTAES-rapportens udokumenterte påstand

I rapporten "Leverandører til det offentlige" (2022) skriver Nasjonalt tverretatlig analyse- og etterretningssenter at "oppdragsgiver kan etter anskaffelsesregelverket etterspørre politiattest av både virksomhet og nøkkelpersoner."

Som rettslig grunnlag viser rapporten i fotnote 75 til "KOFA. (2014). Klagenemndas avgjørelse (2013-111)". En gjennomgang av KOFAs avgjørelser viser imidlertid at denne saken ikke omhandler politiattest eller vandelskontroll.

Rapporten oppgir videre at det i 2020 ble utstedt 1.047 personattester og 130 foretaksattester til formålet "offentlige anskaffelser." Dette reiser spørsmål: På hvilket hjemmelsgrunnlag ble disse attestene utstedt? Politiregisterforskriften inneholder ingen slik hjemmel.

## 600 milliarder i frigang

600 milliarder kroner årlig går gjennom offentlige anskaffelser i Norge. NTAES' egen rapport viser at 5 prosent av leverandørene hadde straffedommer eller sanksjoner. Disse leverandørene mottok 23 prosent av kontraktsverdien - 243 milliarder kroner over fem år.

Lovgiver har altså:

- Innført obligatorisk avvisningsplikt for alvorlig kriminalitet

- Unnlatt å gi oppdragsgiver verktøy til å kontrollere det

- Basert hele systemet på at kriminelle svarer ærlig på skjema

Er dette en glipp, eller et bevisst valg? Uansett står døren vid åpen.