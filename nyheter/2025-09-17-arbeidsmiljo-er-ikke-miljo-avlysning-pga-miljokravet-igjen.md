---
title: "Arbeidsmiljø er ikke miljø... Avlysning pga miljøkravet - igjen"
date: 2025-09-17
excerpt: "KOFA har i sak (2025/0999) pålagt Gran kommune å avlyse en anbudskonkurranse etter å ha funnet alvorlige feil i tildelingskriteriene knyttet til miljø. Formelt så det ut til at kommunen oppfylte lovens krav. Tildelingskriteriet «Kvalitet og miljø» var vektet med totalt 40 %, godt over minimumskra..."
image: "https://static.wixstatic.com/media/fc4334_94d9890d7bd740b49e904879764da1ef~mv2.png/v1/fill/w_1000,h_1000,al_c,q_90,usm_0.66_1.00_0.01/fc4334_94d9890d7bd740b49e904879764da1ef~mv2.png"
---

![](https://static.wixstatic.com/media/fc4334_94d9890d7bd740b49e904879764da1ef~mv2.png/v1/fill/w_49,h_49,al_c,q_85,usm_0.66_1.00_0.01,blur_2,enc_avif,quality_auto/fc4334_94d9890d7bd740b49e904879764da1ef~mv2.png)

KOFA har i sak (**2025/0999)** pålagt Gran kommune å avlyse en anbudskonkurranse etter å ha funnet alvorlige feil i tildelingskriteriene knyttet til miljø.

Formelt så det ut til at kommunen oppfylte lovens krav. Tildelingskriteriet **«Kvalitet og miljø» var vektet med totalt 40 %**, godt over minimumskravet på 30 % for klima- og miljøhensyn. Problemet var at flere av underkriteriene ikke handlet om miljø, i tillegg til at ett av dem var ulovlig.

### Kriterier som ikke var reelle miljøkriterier

KOFA underkjente to underkriterier fordi de, til tross for å ligge under «miljø»-paraplyen, ikke målte den miljø- eller klimabelastningen anskaffelsen medførte:

- «Implementering og gjennomføring» (12 % av totalen): Kriteriet ba leverandørene beskrive sin kapasitet og plan for gjennomføring. KOFA slo fast at det ikke var tilstrekkelig at miljø kunne være en del av en slik plan; kriteriet må uttrykkelig be om en redegjørelse for miljøaspekter for å kunne regnes som et miljøkriterium.

- «Smitteavfall» (4 % av totalen): Her skulle leverandørene beskrive løsninger for pakking og henting av smittefarlig avfall. Nemnda fant at kriteriet i praksis handlet om å sikre et trygt arbeidsmiljø for de ansatte, ikke å redusere anskaffelsens ytre miljø- eller klimapåvirkning.

Da disse to ble trukket fra, falt den reelle vektingen av miljø betydelig.

### Et ulovlig tildelingskriterium

I tillegg ble underkriteriet **«Miljøsertifisering» (4 % av totalen) funnet ulovlig**. Feilen her var at leverandørene kun trengte å legge ved et gyldig sertifikat (som Miljøfyrtårn eller ISO 14001) for å få full poengscore.

Kravet var ulovlig fordi det ikke stilte krav om at leverandøren måtte **beskrive *****hvordan***** sertifiseringen og rutinene bak den ville bli brukt for å skape en miljøeffekt i akkurat *****denne*****kontrakten**. Kriteriet belønnet dermed en generell egenskap ved leverandøren, ikke kvaliteten på den konkrete tjenesten som ble tilbudt, og manglet derfor den nødvendige "tilknytningen til leveransen".

### Konsekvens og lærdom

Når de ugyldige og ulovlige kriteriene ble fjernet, sto kommunen igjen med en reell miljøvekting på kun

**20 prosent** («Kildesortering» og «Miljøvennlige kjøretøy»). Dette utgjorde et klart brudd på lovens krav om 30 prosent vekting.

Avgjørelsen viser at for at et tildelingskriterium skal regnes som et gyldig miljøkriterium, må det:

- Være eksplisitt: Det må tydelig fremgå at det er miljø- eller klimahensyn som skal vurderes.

- Være knyttet til leveransen: Det må evaluere hvordan leverandøren vil levere en bedre miljømessig ytelse i den spesifikke kontrakten, ikke bare premiere generelle kvalifikasjoner.

På grunn av disse feilene, som kunne ha påvirket resultatet av konkurransen, måtte den avlyses.

Vi minner om vårt kurs Klima- og miljøhensyn 23. sept. Les mer: [https://www.robertmyhre.no/events/klima-og-miljohensyn-i-offentlige-anskaffelser](../events/klima-og-miljohensyn-i-offentlige-anskaffelser.html)